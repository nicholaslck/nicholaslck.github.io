---
title: 守靈夜
created_at: 2021-06-24
abstract: |-
  今日是我一位朋友過生的日子，
  我同佢唔係好熟，見今晚係佢最後一面，
  咁我就盛裝打扮，以示尊重。
  。
  遲到的小子，迎接他的是人龍，
  是一條扭轉幾個街角的龍。
  龍鱗向前蠕動，龍尾塞到去告士打道。
uid: a388ec09-efe1-44da-9e0c-c33ac0160ba5
---

今日是我一位朋友過生的日子，

我同佢唔係好熟，見今晚係佢最後一面，

咁我就盛裝打扮，以示尊重。

。

遲到的小子，迎接他的是人龍，

是一條扭轉幾個街角的龍。

龍鱗向前蠕動，龍尾塞到去告士打道。

。

有朋友問，去小地區會唔會易買一些。

我也有掙扎過同樣問題，畢竟時候不早，

然而今日，只有今日，旺角是必需的。

。

排隊會聽到很多聲音，很多絕望的控訴。

「無救嫁啦」「唉 真係唔掋」

「估唔到真係就咁就無左」

「唉 以後無人講真話嫁啦」

荒謬

。

當我臨排到報紙檔的時候，有一個女人，

係旁邊地下攤開一張張她收藏的頭版，

內容包括韓農世貿、魔警、

首宗國旗法定罪、六四…

旁邊好多相機，好多記者，好多人，

係報紙檔旁圍了一個小圈。

。

我聽講每人最多買十份

我決定買十份

。

「阿姐，係米最多十份呀？要十份呀！」

「唔係呀，而家有好多，你要幾多都得！」

「……我要十份呀唔該」

。

買完後我沒有離去，我想留低，很多人留低，

我感覺我在見證著什麼……那是什麼？

眾人、排隊、沮喪、圍觀、停留。

那只是一份紙，或十份，了無意義。

是紙張上的内容？未閱讀内容之先，

又豈可以内容來說服眾人停留。

是靈魂，我正在見證一個靈魂的逝去。

你或可說是時代的結束，

或自由的喪失，都是同一回事。

我們圍在這裡尋找靈魂的遺殼

我們站在這裡惋惜靈魂的逝去

這是一個守靈夜。

。

我走去那圍起了一角的地攤，

地上舖了一張張的報紙。

我慢慢閱讀著靈魂的生平，

有一些我有印象。

攤報紙的女人叫鈴姐，至少大家係咁叫佢。

佢一路介紹一路話無陰公

佢仲有一幅同長毛一齊拉橫額遊行的照片。

我唔認識佢，不過想必佢都曾經努力過。

「唉無啦，蘋果無埋香港死左嫁啦，無得救」

我聽到絕望的句子。

我看著佢收藏的報紙，佢些許散亂的長髮，

佢口中的絕望沒有那種難以入口的味道。

反而好像士兵不理軍官的警告，

親自宣告自己的死亡。

尊敬

。

玲姐收起了報紙，放出了今日出版的那一份，又拿出兩個蘋果裝飾，有一個蘋果是陶瓷製，類似錢甖的東西，聽說已經玲姐是二十年前買的。佢把兩個蘋果放係兩旁，不是我偏見，真的像極了靈堂。

。

一女人出現

女人從玲姐後走到玲姐前面

大聲質問玲姐「是誰給在這兒放東西？」

相機閃光

罵聲

女人大叫

眾人大罵

女人轉身一腳踢開蘋果

蘋果破碎

眾人圍堵

大罵

刑毁

咪走

女人舉手

警車係附近

警察出現

分開人群

拉橙帶

玲姐坐低

。

咁多人，佢咁都黎搞事？

荒謬

明明同玲姐鬧緊交，無嗱嗱轉身就踢野？

荒謬

我地唔係守靈嫁咩？守左d咩？

荒謬

。

守靈夜

日子如常荒謬。

#欲知後事 #自己睇新聞

#如果仲有嫁話
